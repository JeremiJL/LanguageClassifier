Si erano finti militari dei baschi verdi, con tanto di pettorina con la scritta «Guardia di Finanza» ed una placca distintiva al collo e avevano simulato un controllo di polizia in una villa a Castelnuovo. I due anziani all'interno, rassicurati dalla divisa e dal distintivo, avevano aperto la porta e a quel punto erano stati aggrediti da quattro uomini, che hanno messo a segno una rapina. Questa mattina, 10 aprile, i Carabinieri della Compagnia di Peschiera del Garda, con il supporto dei militari della Compagnia di Rovereto, hanno eseguito due ordinanze di custodia cautelare in carcere, emesse dal Gip del Tribunale di Verona, nei confronti di due uomini, rispettivamente di 65 e 55 anni, residenti in Trentino Alto Adige, sul conto dei quali sono stati acquisiti gravi indizi di colpevolezza in relazione alla loro partecipazione, quali basisti ed uno anche come autore, nella rapina aggravata in concorso.