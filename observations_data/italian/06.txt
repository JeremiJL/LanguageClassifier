Invasione

A denunciare la situazione e lanciare l’allarme è il Comitato Salviamo Parona e Arbizzano. «Ci risiamo. Non ha ancora cominciato a far caldo sul serio, o in modo duraturo, e le mosche sono già tornate», afferma il presidente, Sergio Cucini. «Dobbiamo aspettarci la replica dell’anno scorso? Sta iniziando un film già visto: arrivano le prime mosche grandi, si sistemano tra case e giardini, depongono le uova e in un paio di mesi saremo sommersi dagli insetti».

Per chi abita vicino allo stabilimento distrutto, insomma, è passato oltre un anno dall’alta colonna di fumo, dal via vai dei vigili del fuoco e di mezzi, dalla chiusura di via Leonardo da Vinci su cui si affacciava l’azienda. Ma le criticità, i punti di domanda, le preoccupazioni sono tutt’altro che archiviati. Dopo che sono passati mesi, anche, da che tutto il materiale bruciato ha iniziato a essere rimosso e la carne, sotto le macerie, è rimasta lì a putrefarsi. Per la gioia dei gabbiani «spazzini» e delle mosche, appunto.