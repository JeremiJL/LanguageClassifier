Un raptus improvviso, violentissimo e incontrollato lo ha portato a sferrare una serie di coltellate al padre. Solo per una pura fatalità l’attacco non si è trasformato in tragedia.

Protagonista della vicenda è un giovane di trent’anni, che alcuni giorni fa, nella sera tra venerdì e sabato scorsi, ha aggredito il papà nella casa della madre (i genitori sono separati), che si trova a Pai di Torri.  Il trentenne, che ha problemi di salute, vive a Bussolengo in una casa di cura.

Da una prima ricostruzione sembra che la sera di venerdì scorso il ragazzo abbia deciso di lasciare la struttura dove al momento abita e, facendo l’autostop, abbia raggiunto l’abitazione della mamma nella frazione di Torri del Benàco, dov’è arrivato in preda a un forte stato di agitazione.